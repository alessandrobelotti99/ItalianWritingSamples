### Scrittura formale
---
Estratto della mia tesi "La proprietà intellettuale nell'era dell'IA: riflessioni tra diritto vigente e prospettive future"

L’IA agisce come una sintesi della conoscenza collettiva e la logica suggerisce che il futuro non sia quello di un autore soppiantato, bensì di un rapporto di sinergia umano-IA, dove quest’ultima è uno strumento potente ma non sostitutivo della creatività umana. 
Ci si muoverà, dunque, verso definizioni più sofisticate di autore che tengano conto del contributo umano nella catena creativa, anche se mediato da IA, accostate a normative specifiche che invece restringano la protezione per output totalmente prodotti da software.
I rischi sono che – come è fisiologico che succeda – diventando l’intelligenza artificiale sempre più sofisticata, il valore economico delle opere umane diminuirà se i consumatori non distinguono o apprezzano la differenza, sia perché ci sarà un eccesso di offerta sul mercato culturale, sia perché i costi di produzione saranno drasticamente abbassati dal fatto che tutto potrà essere generato in pochi secondi.
Ma non si tratta solo di una questione di legge della domanda e dell’offerta, sorgeranno difficoltà di distinzione tra umano e artificiale. Se i consumatori non sono in grado di distinguere un brano musicale scritto da un artista umano da uno generato da IA, o un quadro dipinto da un pittore da un’immagine creata da MidJourney, l’unicità autoriale perde valore di mercato. Soprattutto, il contenuto smetterà di essere percepito come espressione di un individuo, e diventerà mero intrattenimento generico. Il valore residuo, di conseguenza, si sposterà non sul contenuto in sè, ma sulla marca, il brand, l’esperienza di fruizione (come concerti live, mostre), mentre le opere plausibilmente varranno poco o nulla.
Molto interessante è anche quanto trattato da Davenport e Beck in quella che loro chiamano “l’economia dell’attenzione” : il vero bene scarso in natura non è più il contenuto, bensì il tempo del consumatore. In un mare di output, distinguere e valorizzare le opere umane diventa difficile; il rischio è che i contenuti originali vengano sommersi e che il loro valore si diluisca per mancanza di visibilità.

